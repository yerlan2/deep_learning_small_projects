Әсемпаз болма әр неге,
Өнерпаз болсаң, арқалан.
Сен де - бір кірпіш, дүниеге 
Кетігін тап та, бар қалаң!
Қайрат пен ақыл жол табар,
Қашқанға да, қуғанға.
Әділет, шапқат кімде бар,
Сол жарасар туғанға.
Бастапқы екеу соңғысыз 
Біте қалса қазаққа,
Алдың - жалын, артың - мұз, 
Барар едің қай жаққа?
Пайданы көрсең бас ұрып, 
Мақтанды іздеп, қайғы алма. 
Мінінді ұрлап жасырып, 
Майданға түспей бәйгі алма.
Өзінде бармен көзге ұрып, 
Артылам деме өзгеден. 
Күндестігін қоздырып, 
Азапқа қалма езбеден.
Ақырып жүріп, анық бас, 
Еңбегің кетпес далаға. 
Ұстадтық қылған жалықпас 
Үйретуден балаға.